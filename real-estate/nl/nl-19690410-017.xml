<!DOCTYPE html><html lang="nn"><head><title>Lov om hendelege eigedomshøve</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-1969-04-10-17</dd><dt class="dokid">DokumentID</dt><dd class="dokid">NL/lov/1969-04-10-17</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft frå</dt><dd class="dateInForce">1969-07-01</dd><dt class="legalArea">Rettsområde</dt><dd class="legalArea"><ul><li><a href="legal-areas/08" title="Fast eiendoms rettsforhold">Fast eiendoms rettsforhold</a></li></ul></dd><dt class="lastupdated">Rettet</dt><dd class="lastupdated">2021-06-21 (faglige noter fjernet, struktur)</dd><dt class="titleShort">Korttittel</dt><dd class="titleShort">Hendelege eigedomshøvelova – hendl</dd><dt class="title">Tittel</dt><dd class="title">Lov om hendelege eigedomshøve</dd><dt class="miscInformation">Anna om dokumentet</dt><dd class="miscInformation">Jf. <i>tidlegare</i> lovgjeving NL 5-3-29, 5-5-5 og 5-5-6.</dd><dt class="refid">RefID</dt><dd class="refid">lov/1969-04-10-17</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om hendelege eigedomshøve</a><ul class="tocSubUl"><li><a href="#kapittel-1" data-child-interval="§ 1">Lova er fråvikeleg.</a><ul class="tocSubUl"><li><a href="#kapittel-1-paragraf-1">§ 1.</a></li></ul></li><li><a href="#kapittel-2" data-child-interval="§§ 2 – 7">Lausøyre.</a><ul class="tocSubUl"><li><a href="#kapittel-2-paragraf-1">§ 2.</a></li><li><a href="#kapittel-2-paragraf-2">§ 3.</a></li><li><a href="#kapittel-2-paragraf-3">§ 4.</a></li><li><a href="#kapittel-2-paragraf-4">§ 5.</a></li><li><a href="#kapittel-2-paragraf-5">§ 6.</a></li><li><a href="#kapittel-2-paragraf-6">§ 7.</a></li></ul></li><li><a href="#kapittel-3" data-child-interval="§§ 8 – 13">Fast eigedom.</a><ul class="tocSubUl"><li><a href="#kapittel-3-paragraf-1">§ 8.</a></li><li><a href="#kapittel-3-paragraf-2">§ 9.</a></li><li><a href="#kapittel-3-paragraf-3">§ 10.</a></li><li><a href="#kapittel-3-paragraf-4">§ 11.</a></li><li><a href="#kapittel-3-paragraf-5">§ 12.</a></li><li><a href="#kapittel-3-paragraf-6">§ 13.</a></li></ul></li><li><a href="#kapittel-4" data-child-interval="§§ 14 – 17">Utleveringskrav og rett til avkastinga.</a><ul class="tocSubUl"><li><a href="#kapittel-4-paragraf-1">§ 14.</a></li><li><a href="#kapittel-4-paragraf-2">§ 15.</a></li><li><a href="#kapittel-4-paragraf-3">§ 16.</a></li><li><a href="#kapittel-4-paragraf-4">§ 17.</a></li></ul></li><li><a href="#kapittel-5" data-child-interval="§ 18">Skadebotansvar.</a><ul class="tocSubUl"><li><a href="#kapittel-5-paragraf-1">§ 18.</a></li></ul></li><li><a href="#kapittel-6" data-child-interval="§ 19">Ikraftsetjing.</a><ul class="tocSubUl"><li><a href="#kapittel-6-paragraf-1">§ 19.</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/1969-04-10-17" id="dokument"><h1>Lov om hendelege eigedomshøve</h1><section class="section" id="kapittel-1" data-lovdata-URL="NL/lov/1969-04-10-17/KAPITTEL_1"><h2>Lova er fråvikeleg.</h2><article class="legalArticle" data-lovdata-URL="NL/lov/1969-04-10-17/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" id="kapittel-1-paragraf-1-ledd-1">Føresegnene i denne lova gjeld berre så langt anna ikkje fylgjer av avtale eller serlege rettshøve.</article></article></section><section class="section" id="kapittel-2" data-lovdata-URL="NL/lov/1969-04-10-17/KAPITTEL_2"><h2>Lausøyre.</h2><article class="legalArticle" data-lovdata-URL="NL/lov/1969-04-10-17/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>.</h3><article class="legalP" id="kapittel-2-paragraf-1-ledd-1">Når lausøyreting frå to eller fleire eigarar vert såleis blanda eller samanbundne at kvar ikkje kan få sitt utskilt att utan for stor skade og kostnad, vert det sameige.</article><article class="legalP" id="kapittel-2-paragraf-1-ledd-2">Kvar eigar får så stor part som svarar til det verdet som skriv seg frå han.</article></article><article class="legalArticle" data-lovdata-URL="NL/lov/1969-04-10-17/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>.</h3><article class="legalP" id="kapittel-2-paragraf-2-ledd-1">Om ein av dei samankomne ting er hovudtingen i blandinga eller det samanbundne, får eigaren av hovudtingen retten til det heile.</article></article><article class="legalArticle" data-lovdata-URL="NL/lov/1969-04-10-17/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>.</h3><article class="legalP" id="kapittel-2-paragraf-3-ledd-1">Den som lagar ein lausøyreting av annan manns tilfang, får retten til tingen, når arbeidet er meir verdt enn tilfanget og det ikkje er nemnande grunn til å leggja han noko til last for det som er hendt. Eig tilverkaren noko av tilfanget sjølv, skal verdet av det leggjast attåt verdet av arbeidet.</article><article class="legalP" id="kapittel-2-paragraf-3-ledd-2">Ved avgjerd etter fyrste stykket skal det i rimeleg mon takast omsyn til om tingen har eit serleg verde for nokon av partane.</article></article><article class="legalArticle" data-lovdata-URL="NL/lov/1969-04-10-17/§5" data-name="§5" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>.</h3><article class="legalP" id="kapittel-2-paragraf-4-ledd-1">Den som misser retten til tingen sin etter <a href="lov/1969-04-10-17/§3">§§ 3</a> eller 4, har rett til vederlag, men ikkje meir enn det verdet som skriv seg frå han. Det same gjeld ein tilverkar som ikkje får retten til tingen etter <a href="lov/1969-04-10-17/§4">§ 4</a>.</article><article class="legalP" id="kapittel-2-paragraf-4-ledd-2">Er det grunn til å leggja vederlagskrevjaren noko til last for det som er hendt, kan vederlaget setjast ned eller falla bort.</article></article><article class="legalArticle" data-lovdata-URL="NL/lov/1969-04-10-17/§6" data-name="§6" id="kapittel-2-paragraf-5"><h3 class="legalArticleHeader"><span class="legalArticleValue">§ 6</span>.</h3><article class="legalP" id="kapittel-2-paragraf-5-ledd-1">For den som har bruksrett eller annen serleg rett, gjeld det same som for ein eigar etter §§ 2-5.</article></article><article class="legalArticle" data-lovdata-URL="NL/lov/1969-04-10-17/§7" data-name="§7" id="kapittel-2-paragraf-6"><h3 class="legalArticleHeader"><span class="legalArticleValue">§ 7</span>.</h3><article class="legalP" id="kapittel-2-paragraf-6-ledd-1">Skyldnaden til å svara vederlag etter <a href="lov/1969-04-10-17/§5">§§ 5</a> eller <a href="lov/1969-04-10-17/§6">6</a> fylgjer tingen, såframt gjeldande reglar om rettsvinning i god tru ikkje fører til ei anna løysing.</article><article class="legalP" id="kapittel-2-paragraf-6-ledd-2">Når den som har rett til vederlag, sit med tingen, gjeld lov 29 mai 1953 om rett for handverkarar o.a. til å selja ting som ikkje vert henta, på tilsvarande måte.</article></article></section><section class="section" id="kapittel-3" data-lovdata-URL="NL/lov/1969-04-10-17/KAPITTEL_3"><h2>Fast eigedom.</h2><article class="legalArticle" data-lovdata-URL="NL/lov/1969-04-10-17/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>.</h3><article class="legalP" id="kapittel-3-paragraf-1-ledd-1">Når lausøyreting er bruka til bygging på framand grunn, får grunneigaren retten til alt som lyt reknast for oppbruka eller som ikkje kan skiljast ifrå att utan for stor skade og kostnad. Det same gjeld plantar, frø, gjødsel, jord, sand og liknande som er bruka på eigedomen.</article></article><article class="legalArticle" data-lovdata-URL="NL/lov/1969-04-10-17/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>.</h3><article class="legalP" id="kapittel-3-paragraf-2-ledd-1">I tilfelle då flaum, ras eller andre serlege naturhende fører noko over frå ein fast eigedom til ein annan, gjeld <a href="lov/1969-04-10-17/§8">§ 8</a> tilsvarande.</article></article><article class="legalArticle" data-lovdata-URL="NL/lov/1969-04-10-17/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>.</h3><article class="legalP" id="kapittel-3-paragraf-3-ledd-1">Den som misser retten til tingen sin etter <a href="lov/1969-04-10-17/§8">§§ 8</a> eller 9, har rett til vederlag, men ikkje meir enn det verdet som er tilført eigedomen. I tilfelle som nemnt i <a href="lov/1969-04-10-17/§9">§ 9</a>, skal det i rimeleg mon takast omsyn til kor store skadane på eigedomane er alt i alt og andre slike omstende.</article><article class="legalP" id="kapittel-3-paragraf-3-ledd-2">Er det grunn til å leggja han noko til last for det som er hendt, kan vederlaget setjast ned eller falla bort.</article></article><article class="legalArticle" data-lovdata-URL="NL/lov/1969-04-10-17/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>.</h3><article class="legalP" id="kapittel-3-paragraf-4-ledd-1">Når nokon dyrkar eller arbeider opp eller på annan måte aukar verdet åt ein framand eigedom, gjeld <a href="lov/1969-04-10-17/§10">§ 10</a> tilsvarande.</article></article><article class="legalArticle" data-lovdata-URL="NL/lov/1969-04-10-17/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>.</h3><article class="legalP" id="kapittel-3-paragraf-5-ledd-1">For den som har bruksrett eller annan serleg rett, gjeld det same som for ein eigar etter §§ 8-11.</article></article><article class="legalArticle" data-lovdata-URL="NL/lov/1969-04-10-17/§13" data-name="§13" id="kapittel-3-paragraf-6"><h3 class="legalArticleHeader"><span class="legalArticleValue">§ 13</span>.</h3><article class="legalP" id="kapittel-3-paragraf-6-ledd-1">Skyldnaden til å svara vederlag etter <a href="lov/1969-04-10-17/§10">§§ 10</a> eller <a href="lov/1969-04-10-17/§11">11</a> fylgjer eigedomen, såframt gjeldande reglar om rettsvinning i god tru ikkje fører til ei anna løysing.</article></article></section><section class="section" id="kapittel-4" data-lovdata-URL="NL/lov/1969-04-10-17/KAPITTEL_4"><h2>Utleveringskrav og rett til avkastinga.</h2><article class="legalArticle" data-lovdata-URL="NL/lov/1969-04-10-17/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>.</h3><article class="legalP" id="kapittel-4-paragraf-1-ledd-1">Den som reiser krav om å få ein ting utlevert, lyt føra prov for at han sjølv har betre rett til å ha tingen enn den som sit med han. Dette gjeld ikkje når den andre har teke tingen ifrå han på ulovleg måte.</article></article><article class="legalArticle" data-lovdata-URL="NL/lov/1969-04-10-17/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>.</h3><article class="legalP" id="kapittel-4-paragraf-2-ledd-1">Den som sit med annan manns ting, får retten til avling, avdrått og anna som tingen kastar av seg. Dette gjeld ikkje om han veit om at han er utan rett til avkastinga eller burde ha visst det om han hadde vore så aktsam som det er rimeleg å krevja etter tilhøva.</article><article class="legalP" id="kapittel-4-paragraf-2-ledd-2">Vert han dømd til å gjeva tingen ifrå seg til rette eigar, skal han svara vederlag for avkasting og nytte han har hatt av tingen etter at søksmålet var reist, med frådrag for kostnad til vanleg stell og vedlikehald. For tida før søksmålet svarar han berre for vinning som ikkje høyrer til den årlege avkastinga eller nytta.</article></article><article class="legalArticle" data-lovdata-URL="NL/lov/1969-04-10-17/§16" data-name="§16" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>.</h3><article class="legalP" id="kapittel-4-paragraf-3-ledd-1">Når den som utan rett sit med annan manns ting, ikkje er nemnande å leggja til last, skal utleverings- eller fråvikingstida setjast så at han får rimeleg høve til å områda seg.</article></article><article class="legalArticle" data-lovdata-URL="NL/lov/1969-04-10-17/§17" data-name="§17" id="kapittel-4-paragraf-4"><h3 class="legalArticleHeader"><span class="legalArticleValue">§ 17</span>.</h3><article class="legalP" id="kapittel-4-paragraf-4-ledd-1">Føresegnene i §§ 14-16 gjeld tilsvarande for omsetningsgjeldsbrev og aksjar.</article></article></section><section class="section" id="kapittel-5" data-lovdata-URL="NL/lov/1969-04-10-17/KAPITTEL_5"><h2>Skadebotansvar.</h2><article class="legalArticle" data-lovdata-URL="NL/lov/1969-04-10-17/§18" data-name="§18" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>.</h3><article class="legalP" id="kapittel-5-paragraf-1-ledd-1">Føresegnene i denne lova minkar ikkje den skyldnaden som nokon av partane har til å svara skadebot etter dei elles gjeldande rettsreglane.</article></article></section><section class="section" id="kapittel-6" data-lovdata-URL="NL/lov/1969-04-10-17/KAPITTEL_6"><h2>Ikraftsetjing.</h2><article class="legalArticle" data-lovdata-URL="NL/lov/1969-04-10-17/§19" data-name="§19" id="kapittel-6-paragraf-1"><h3 class="legalArticleHeader"><span class="legalArticleValue">§ 19</span>.</h3><article class="legalP" id="kapittel-6-paragraf-1-ledd-1">Denne lova gjeld frå 1 juli 1969.</article><article class="legalP" id="kapittel-6-paragraf-1-ledd-2">– – –</article></article></section></main></body></html>