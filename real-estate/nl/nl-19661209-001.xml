<!DOCTYPE html><html lang="nn"><head><title>Lov om hevd [hevdslova]</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-1966-12-09-1</dd><dt class="dokid">DokumentID</dt><dd class="dokid">NL/lov/1966-12-09-1</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft frå</dt><dd class="dateInForce">1967-01-01</dd><dt class="lastChangeInForce">Ikrafttreding av siste endring</dt><dd class="lastChangeInForce">2002-03-01</dd><dt class="lastChangedBy">Sist endra ved</dt><dd class="lastChangedBy"><a href="lov/2001-04-06-12">lov/2001-04-06-12</a> fra 2002-03-01</dd><dt class="legalArea">Rettsområde</dt><dd class="legalArea"><ul><li><a href="legal-areas/08" title="Fast eiendoms rettsforhold">Fast eiendoms rettsforhold</a></li></ul></dd><dt class="lastupdated">Rettet</dt><dd class="lastupdated">2021-07-01 (faglige noter fjernet, struktur, UU-tilpasset)</dd><dt class="titleShort">Korttittel</dt><dd class="titleShort">Hevdslova – hevdsl</dd><dt class="title">Tittel</dt><dd class="title">Lov om hevd [hevdslova]</dd><dt class="miscInformation">Anna om dokumentet</dt><dd class="miscInformation">Jf. <a href="lov/1925-07-17-11">lover 17 juli 1925 nr. 11</a> (Svalbard) <a href="lov/1925-07-17-11/§22">§ 22</a>, <a href="lov/1930-02-27-2">27 feb 1930 nr. 2</a> (Jan Mayen) <a href="lov/1930-02-27-2/§3">§ 3</a> og <a href="lov/1930-02-27-3">27 feb 1930 nr. 3</a> (Bouvet-øya, Peter I's øy og Dronning Maud Land) <a href="lov/1930-02-27-3/§3">§ 3</a>. – Jf. <i>tidlegare</i> NL 3-12-2, 5-3-28 og 4 og 5-7-13 og lov 28 mai 1874 §§ 1-2.</dd><dt class="refid">RefID</dt><dd class="refid">lov/1966-12-09-1</dd><dt class="table-of-contents">Innhold</dt><dd class="table-of-contents"><ul class="tocTopUl"><li><a href="#dokument">Lov om hevd [hevdslova]</a><ul class="tocSubUl"><li><a href="#kapittel-1" data-child-interval="§ 1">Kva lova gjeld.</a><ul class="tocSubUl"><li><a href="#kapittel-1-paragraf-1">§ 1.</a></li></ul></li><li><a href="#kapittel-2" data-child-interval="§§ 2 – 6">Eigedomshevd.</a><ul class="tocSubUl"><li><a href="#kapittel-2-paragraf-1">§ 2.</a></li><li><a href="#kapittel-2-paragraf-2">§ 3.</a></li><li><a href="#kapittel-2-paragraf-3">§ 4.</a></li><li><a href="#kapittel-2-paragraf-4">§ 5.</a></li><li><a href="#kapittel-2-paragraf-5">§ 6.</a></li></ul></li><li><a href="#kapittel-3" data-child-interval="§§ 7 – 8">Brukshevd.</a><ul class="tocSubUl"><li><a href="#kapittel-3-paragraf-1">§ 7.</a></li><li><a href="#kapittel-3-paragraf-2">§ 8.</a></li></ul></li><li><a href="#kapittel-4" data-child-interval="§§ 9 – 11">Mothevd og frihevd.</a><ul class="tocSubUl"><li><a href="#kapittel-4-paragraf-1">§ 9.</a></li><li><a href="#kapittel-4-paragraf-2">§ 10.</a></li><li><a href="#kapittel-4-paragraf-3">§ 10 a.</a></li><li><a href="#kapittel-4-paragraf-4">§ 10 b.</a></li><li><a href="#kapittel-4-paragraf-5">§ 11.</a></li></ul></li><li><a href="#kapittel-5" data-child-interval="§ 12">Ikraftsetjing.</a><ul class="tocSubUl"><li><a href="#kapittel-5-paragraf-1">§ 12.</a></li></ul></li></ul></li></ul></dd></dl></header><main class="documentBody" data-lovdata-URL="NL/lov/1966-12-09-1" id="dokument"><h1>Lov om hevd [hevdslova]</h1><section class="section" id="kapittel-1" data-lovdata-URL="NL/lov/1966-12-09-1/KAPITTEL_1"><h2>Kva lova gjeld.</h2><article class="legalArticle" data-lovdata-URL="NL/lov/1966-12-09-1/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" id="kapittel-1-paragraf-1-ledd-1">Etter denne lova kan det vinnast hevd på eigedomsrett eller bruksrett til ting.</article><article class="legalP" id="kapittel-1-paragraf-1-ledd-2">Med ting er meint fast eigedom, lausøyre og rettsgilde verdepapir. Med verdepapir er meint omsetningsgjeldsbrev og dermed likestilte dokument og omsetningspapir som representerer retten til ein part i eit selskap.</article><article class="legalP" id="kapittel-1-paragraf-1-ledd-3">Likt med bruksrett er rekna handpantrett.</article><article class="legalP" id="kapittel-1-paragraf-1-ledd-4">Det kan ikkje vinnast hevd til lausøyre som har arkeologisk, forhistorisk, historisk, litterær, kunstnarisk eller vitskapleg verde, og som er teke frå nokon<ol class="defaultList" type="a"><li data-name="a." value="1"><article class="listArticle" id="kapittel-1-paragraf-1-ledd-4-punkt-1"><article class="legalP" id="kapittel-1-paragraf-1-ledd-4-punkt-1-ledd-1">ved tjuveri, brukstjuveri, ran eller anna vald eller trugsmål om vald, eller</article></article></li><li data-name="b." value="2"><article class="listArticle" id="kapittel-1-paragraf-1-ledd-4-punkt-2"><article class="legalP" id="kapittel-1-paragraf-1-ledd-4-punkt-2-ledd-1">ved at lausøyret er ulovleg utgrave, eller halde attende ulovleg i samband med ei lovleg utgraving.</article></article></li></ol></article><article class="legalP" id="kapittel-1-paragraf-1-ledd-5">Det kan heller ikkje vinnast hevd til lausøyre som vert omfatta av <a href="lov/1978-06-02-37/§2">lov om godtroerverv av løsøre 2. juni 1978 nr. 37 § 2</a> nr. 2.</article><article class="legalP" id="kapittel-1-paragraf-1-ledd-6">I avtale med framand stat kan det gjerast unntak frå føresegnene i lova her.</article><article class="changesToParent">Endra med <a href="lov/1978-06-02-37">lover 2 juni 1978 nr. 37</a>, <a href="lov/1997-06-13-44">13 juni 1997 nr. 44</a> (ikr. 1 jan 1999 iflg. <a href="forskrift/1998-07-17-615">res. 17 juli 1998 nr. 615</a>), <a href="lov/1998-06-26-46">26 juni 1998 nr. 46</a>, <a href="lov/2001-04-06-12">6 apr 2001 nr. 12</a> (ikr. 1 mars 2002).</article></article></section><section class="section" id="kapittel-2" data-lovdata-URL="NL/lov/1966-12-09-1/KAPITTEL_2"><h2>Eigedomshevd.</h2><article class="legalArticle" data-lovdata-URL="NL/lov/1966-12-09-1/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>.</h3><article class="legalP" id="kapittel-2-paragraf-1-ledd-1">Den som har ein ting som sin eigen 20 år i samanheng, hevdar eigedomsrett.</article><article class="legalP" id="kapittel-2-paragraf-1-ledd-2">For lausøyre og verdepapir er hevdstida 10 år.</article></article><article class="legalArticle" data-lovdata-URL="NL/lov/1966-12-09-1/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>.</h3><article class="legalP" id="kapittel-2-paragraf-2-ledd-1">Har to eller fleire ein ting etter kvarandre i samanheng og overgangen mellom dei er lovleg, er hevd fullført når hevdstida etter <a href="lov/1966-12-09-1/§2">§ 2</a> er ute.</article></article><article class="legalArticle" data-lovdata-URL="NL/lov/1966-12-09-1/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>.</h3><article class="legalP" id="kapittel-2-paragraf-3-ledd-1">Den som veit at han ikkje eig tingen, hevdar ikkje. Det same gjeld den som ikkje veit det avdi han ikkje har vore så aktsam som han burde etter tilhøva.</article><article class="legalP" id="kapittel-2-paragraf-3-ledd-2">Heller ikkje kan nokon hevda når verja eller ein annan som styrer med tingen for han, har kunnskap som nemnt eller ikkje er aktsam nok.</article></article><article class="legalArticle" data-lovdata-URL="NL/lov/1966-12-09-1/§5" data-name="§5" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>.</h3><article class="legalP" id="kapittel-2-paragraf-4-ledd-1">Den som har tingen til forvaring, leige, lån eller pant, kan ikkje hevda eigedomsrett. Det same gjeld den som har ein annan rett til å sitja med tingen.</article></article><article class="legalArticle" data-lovdata-URL="NL/lov/1966-12-09-1/§6" data-name="§6" id="kapittel-2-paragraf-5"><h3 class="legalArticleHeader"><span class="legalArticleValue">§ 6</span>.</h3><article class="legalP" id="kapittel-2-paragraf-5-ledd-1">Hevdinga stoggar når det vert reist søksmål mot hevdaren om retten til tingen, såframt det endar med at saksøkjaren får medhald.</article><article class="legalP" id="kapittel-2-paragraf-5-ledd-2">Det same gjeld når hevdaren misser tingen og ikkje får han att innan 2 år, eller ikkje innan same frist reiser søksmål om tingen eller krev tingen att frå den som sit med han i samsvar med lova om hittegods.</article><article class="legalP" id="kapittel-2-paragraf-5-ledd-3">Kjem tingen til rette eigar, stoggar hevdinga i alle tilfelle.</article></article></section><section class="section" id="kapittel-3" data-lovdata-URL="NL/lov/1966-12-09-1/KAPITTEL_3"><h2>Brukshevd.</h2><article class="legalArticle" data-lovdata-URL="NL/lov/1966-12-09-1/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>.</h3><article class="legalP" id="kapittel-3-paragraf-1-ledd-1">Den som brukar eller har tingen som om han var bruksrettshavar, hevdar bruksrett. Dette gjeld og for særlege bruksrettar som vegrett og anna.</article><article class="legalP" id="kapittel-3-paragraf-1-ledd-2">Føresegnene i §§ 2-6 gjeld tilsvarande.</article></article><article class="legalArticle" data-lovdata-URL="NL/lov/1966-12-09-1/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>.</h3><article class="legalP" id="kapittel-3-paragraf-2-ledd-1">For rett over framand eigedom til bruk som ikkje viser seg av ei fast tilstelling, er hevdstida 50 år. Dette gjeld ikkje rett til naudsynt veg eller opplagsplass.</article><article class="legalP" id="kapittel-3-paragraf-2-ledd-2">Likeins er hevdstida 50 år for rett til bruk for folket i ei bygd eller grend, eller i ein by eller annan vid krins.</article></article></section><section class="section" id="kapittel-4" data-lovdata-URL="NL/lov/1966-12-09-1/KAPITTEL_4"><h2>Mothevd og frihevd.</h2><article class="legalArticle" data-lovdata-URL="NL/lov/1966-12-09-1/§9" data-name="§9" id="kapittel-4-paragraf-1"><h3 class="legalArticleHeader"><span class="legalArticleValue">§ 9</span>.</h3><article class="legalP" id="kapittel-4-paragraf-1-ledd-1">I den mon tingen er bruka i strid med ein særleg rett, fell den retten bort (mothevd).</article><article class="legalP" id="kapittel-4-paragraf-1-ledd-2">Dette gjeld og rettar som andre enn mothevdaren har heft på tingen etter at hevdinga tok til.</article></article><article class="legalArticle" data-lovdata-URL="NL/lov/1966-12-09-1/§10" data-name="§10" id="kapittel-4-paragraf-2"><h3 class="legalArticleHeader"><span class="legalArticleValue">§ 10</span>.</h3><article class="legalP" id="kapittel-4-paragraf-2-ledd-1">Bruksrettar som rettshavaren let liggja unytta i full hevdstid, fell bort med eigedomshevd eller når eigaren har site med tingen i hevdstid, endå om tingen ikkje er bruka i strid med retten (frihevd). Det same gjeld rett til utreisler og andre grunntyngsler.</article><article class="legalP" id="kapittel-4-paragraf-2-ledd-2">Retten fell ikkje bort når det er ei rettsleg hindring som er skuld i at han har vore unytta.</article></article><article class="legalArticle" data-lovdata-URL="NL/lov/1966-12-09-1/§10a" data-name="§10a" id="kapittel-4-paragraf-3"><h3 class="legalArticleHeader"><span class="legalArticleValue">§ 10 a</span>.</h3><article class="legalP" id="kapittel-4-paragraf-3-ledd-1">Utinglyst underpanterett for krav som ikkje bind hevdaren og som andre enn hevdaren har heft på tingen, fell bort med eigedomshevd, såframt retten ikkje vert tinglyst før hevdstida er ute. Tilsvarande gjeld når eigaren har site med tingen i hevdstid.</article><article class="legalP" id="kapittel-4-paragraf-3-ledd-2">Tinglyst underpanterett for krav som ikkje bind hevdaren og som andre enn hevdaren har heft på tingen, fell bort når hevdaren har site med tingen i full hevdstid etter at panteretten vart påheft. Tilsvarande gjeld når eigaren har site med tingen i full hevdstid etter at panteretten vart påheft.</article><article class="legalP" id="kapittel-4-paragraf-3-ledd-3">Likt med tinglysing reknast registrering i særskilt rettighetsregister for tingen.</article><article class="changesToParent">Føyd til med <a href="lov/1980-02-08-2">lov 8 feb 1980 nr. 2</a>.</article></article><article class="legalArticle" data-lovdata-URL="NL/lov/1966-12-09-1/§10b" data-name="§10b" id="kapittel-4-paragraf-4"><h3 class="legalArticleHeader"><span class="legalArticleValue">§ 10 b</span>.</h3><article class="legalP" id="kapittel-4-paragraf-4-ledd-1">Når eigedomsretten til eit stykke av ein fast eigedom går over til granne med hevd (grensehevd), får hevdaren stykket fritt frå tinglyst eller utinglyst underpanterett som hefter på den eigedomen det vart hevda frå.</article><article class="changesToParent">Føyd til med <a href="lov/1980-02-08-2">lov 8 feb 1980 nr. 2</a>.</article></article><article class="legalArticle" data-lovdata-URL="NL/lov/1966-12-09-1/§11" data-name="§11" id="kapittel-4-paragraf-5"><h3 class="legalArticleHeader"><span class="legalArticleValue">§ 11</span>.</h3><article class="legalP" id="kapittel-4-paragraf-5-ledd-1">Føresegnene i <a href="lov/1966-12-09-1/§2">§§ 2</a> til <a href="lov/1966-12-09-1/§6">6</a> gjeld tilsvarande ved mothevd eller frihevd etter <a href="lov/1966-12-09-1/§9">§§ 9</a> til <a href="lov/1966-12-09-1/§10b">10 b</a>.</article><article class="changesToParent">Endra med <a href="lov/1980-02-08-2">lov 8 feb 1980 nr. 2</a>.</article></article></section><section class="section" id="kapittel-5" data-lovdata-URL="NL/lov/1966-12-09-1/KAPITTEL_5"><h2>Ikraftsetjing.</h2><article class="legalArticle" data-lovdata-URL="NL/lov/1966-12-09-1/§12" data-name="§12" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>.</h3><article class="legalP" id="kapittel-5-paragraf-1-ledd-1">Denne lova tek til å gjelda den 1 januar 1967.</article><article class="legalP" id="kapittel-5-paragraf-1-ledd-2">Frå same tid held etternemnde føresegner opp å gjelda: – – –.</article><article class="legalP" id="kapittel-5-paragraf-1-ledd-3">Hevd etter føresegnene i lova her er ikkje i noko tilfelle fullførd før 1 januar 1972 utan hevda hadde vore fullførd før den tid etter reglane som galdt til dess lova her tok til å gjelda.</article></article></section></main></body></html>